شازیہ کاشف، نارتھ کراچی

گاؤں کے تمام لوگ اپنے مویشی چاچا فضل بخش کے باڑے میں باندھتے تھے۔انھیں گاؤں کے تمام بچوں سے بے حد محبت تھی۔ان کے پاس ایک بھیڑ تھی، جسے انھوں نے بچپن سے پالا تھا۔وہ کسی بچے کو اسے ہاتھ نہ لگانے دیتے تھے۔اس کے تمام کام وہ خود اپنے ہاتھ سے کرتے تھے۔وہ بھیڑ انھیں اپنے بچے کی طرح عزیز تھی۔چاچا اسے پیار سے بھوری کہتے تھے۔

چاچا! بھوری کہاں ہے، نظر نہیں آ رہی؟ عاشر نے پوچھا جنید نے بھی سوالیہ نظروں سے انھیں دیکھا۔

بیٹا! بھوری تو اس وقت جنت کی گھاس کھا رہی ہو گی، وہ آپ کو یہاں کیسے نظر آ سکتی ہے۔ انھوں نے مسکرا کر جواب دیا۔

کیا مطلب چاچا؟ دونوں نے حیرت سے پوچھا۔مطلب یہ کہ بھوری کو تو میں نے عید کے پہلے ہی دن اللہ کی راہ میں قربان کر دیا تھا۔ انھوں نے کہا۔

لیکن چاچا! وہ تو آپ کو بے حد عزیز تھی۔آپ نے تو اسے اس کے بچپن سے پالا تھا نا؟ عاشر کی حیرت اب تک کم نہ ہوئی تھی۔

بیٹا! یہی تو قربانی کا اصل مفہوم ہے کہ اپنی ہر دل عزیز شے اللہ کی راہ میں قربان کی جائے۔ آج قربانی کا اصل مفہوم دونوں کی سمجھ میں آ گیا تھا۔