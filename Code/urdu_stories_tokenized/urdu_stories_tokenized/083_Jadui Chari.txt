بیگم سیدہ ناجیہ شعیب احمدشابو ایک بستی کا غریب گڈریا

تھا۔اس کے پاس ایک لمبی خوبصورت چھڑی تھی جس سے وہ بکریوں کے ریوڑ پر قابو

پانے کے ساتھ ساتھ اس چھڑی کی مدد سے درختوں کے پتے بھی جھاڑا کرتا تھا۔نہ

معلوم اس کی چھڑی میں ایسی کیا جادوئی طاقت تھی کہ چھڑی کو ذرا سا گھماتے

ہی ساری بکھری بکریاں ذرا سی دیر میں اکٹھی ہو جاتیں۔کوئی درندہ اگر ان کے

آس پاس منڈلاتا دکھائی دیتا تو چھڑی سے اشارہ کرتے ہی دُم دبا کر بھاگ

جاتا۔بکریاں مزے سے تازہ ہری بھری گھاس چرتی رہتیں اور گڈریا بے فکری سے

بیٹھا رہتا۔دن ڈھلنے تک شابو گڈریے کا یہی معمول تھا۔اس بستی میں سب سے

اس کے پاس سینکڑوں

کی تعداد میں گائیں، بھینسیں، بھیڑیں اور بکریاں تھیں۔جنھیں ایک بڑے احاطے

کے اندر باڑے میں رکھا گیا تھا۔اس باڑے کے ساتھ ہی گلہ بانوں، چرواہوں اور

کسانوں کی جھونپڑیاں تھیں۔یہ جھونپڑیاں مٹی گارے سے بنی ہوئی تھیں۔دھوپ سے

بچنے کے لئے کھجور کے پتوں اور چھال کی چھت ڈالی گئی تھی۔ان خستہ حال

جھونپڑیوں میں سے ایک جھونپڑی میں شابو اور ایک میں دوسرا چرواہا سینو رہتا

تھا۔شابو، بن خلف کی بکریوں کو اُجرت پر چراتا تھا۔صبح سے شام تک بکریاں

چرانے کے عوض بن خلف اسے صرف ایک سکہ دیتا تھا۔اس ایک سکے سے غریب گڈریے کی

کیا خاک ضرورت پوری ہو پاتی تھی؟ دن بھر کا تھکا ماندا لڑکا روکھی سوکھی

کھا کر شکر ادا کرتا اور لمبی تان کر سو جاتا۔صبح سویرے بیدار ہوتا عبادت

سے فارغ ہو کر پھر سے بستی کے باہر چراگاہوں میں بکریاں چرانے نکل پڑتا۔ایک

دن شام کو شابو نے بکریوں کو اکٹھا کرنے کے لئے اپنی چھڑی گھمائی، مگر یہ

کیا بار بار چھڑی گھمانے پر بھی بکریوں نے چرنا نہیں چھوڑا تھا۔شابو سخت

پریشان ہو گیا۔شام کا اندھیرا بڑھتا جا رہا تھا۔اسے ہر حال میں ہمیشہ کی

طرح وقت پر بستی پہنچنا ضروری تھا، کیونکہ بکریوں کا مالک بن خلف بہت ظالم

انسان تھا۔یہ چھڑی شابو کے بابا کی یادگار تھی۔اس کے بابا نیک اور نہایت

عبادت گزار بزرگ تھے۔ضعیفی کے باعث وہ ایک چھڑی کو زمین پر ٹیک کر اس کے

سہارے چلا پھرا کرتے تھے۔شابو، بابا کی واحد اولاد تھا۔وہ بھی اپنے بابا کی

طرح قناعت پسند اور نیک لڑکا تھا۔بابا کی آخری نشانی یہ چھڑی باقی رہ گئی

تھی۔اس چھڑی سے اسے بہت لگاؤ تھا اس نے چھڑی کو بہت سنبھال کر رکھا ہوا تھا

یہ کراماتی چھڑی اس کے بہت کام آتی تھی۔سینو بھی بن خلف کی بھیڑیں

چرانے پر مامور تھا۔شابو کی بکریاں وقت پر چرنے جاتی تھیں اور وقت پر ہی

واپس آ جاتی تھیں۔بکریوں کی دیکھ بھال، صفائی ستھرائی اور حفاظت شابو خود

کرتا تھا۔اس کی کئی بکریاں خوب موٹی اور فربہ تھیں۔ڈھیروں دودھ دیتیں اور

ان کی تعداد میں بھی تیزی سے اضافہ ہو رہا تھا یہی وجہ تھی کہ بن خلف شابو

سے خوش تھا اور عنقریب اسے بھیڑوں کے گلے کی ذمے داری بھی سونپنے کا فیصلہ

کر چکا تھا۔سینو چرواہا، جو شابو کا پڑوسی بھی تھا وہ شابو سے سخت حسد

کرنے لگا تھا۔وہ ایک غیر ذمے دار اور لاپروا چرواہا تھا۔اسے بس آرام سے غرض

تھی۔اسے کسی طور شابو کی ترقی پسند نہیں تھی۔وہ موقع کی تلاش میں رہنے لگا

تھا کہ کسی طرح بھی مالک کی نظروں میں شابو کو غیر ذمے دار ثابت کر دے۔ایک

دن سینو کو موقع مل ہی گیا۔اس نے شابو کی چھڑی چرا لی اور اسی جیسی دوسری

چھڑی رکھ دی۔حسد کے مارے اس نے اصلی چھڑی کے ٹکڑے کر کے اسے گھنے جنگل کے

بیچ زمین میں دبا دیا۔صبح سویرے شابو بھیڑ بکریوں کو ہنکاتے ہوئے جنگل کی

طرف چل پڑا، مگر یہ کیا چھڑی گھمانے کے باوجود بکریاں قابو میں نہیں آ رہی

تھیں۔شابو ان کے پیچھے بھاگ بھاگ کر انھیں جمع کر کے بری طرح ہانپنے لگا

تھا۔اسے اس چھڑی سے کتنا آرام اور سہولت تھی۔اس نے دکھ سے ایک سرد آہ بھری

اور ٹوٹے قدموں کے ساتھ بستی کی جانب چل پڑا، جہاں بن خلف اس کی آمد کا شدت

سے منتظر تھا۔سینو نے شابو کو دیکھتے ہی بن خلف سے کہا:مالک! شابو آ گیا۔معمول

کے مطابق بکریوں کی گنتی کی گئی تو بکریاں کم تھیں۔بن خلف غصے سے آگ بگولہ

ہوتے ہوئے بولا:غیر ذمے داری کی حد ہو گئی۔میں نے تم پر اندھا اعتماد کر

کے بڑی غلطی کی۔سینو صحیح کہتا تھا،،شابو سر جھکائے کھڑا چپ چاپ

سنتا رہا۔اس رات بن خلف نے سزا کے طور پر شابو کو کھانے پینے کے لئے کچھ

بھی نہیں دیا۔بے چارہ شابو بھوکا پیاسا ہی سو گیا۔صبح ہوتے ہی بن خلف نے

کوٹھڑی میں آ کر اسے جگایا اور بولا:احسان فراموش لڑکے! میں نے تمھیں مفت

میں پالنے کے لئے نہیں رکھا، روز ایک سکہ دیتا ہوں۔اب جب تک تم میری بکریاں

ڈھونڈ کر واپس نہیں لاؤ گے، تب تک میں تمھیں ایک پائی بھی نہیں دوں گا اور

نہ تم اس کوٹھڑی میں رہو گے۔بن خلف نے شابو کو بستی سے نکال دیا۔شابو

مایوس ہو کر جنگل کی طرف چل پڑا۔سینو نے جنگل میں جس جگہ چھڑی کے ٹکڑے

دفنائے تھے، وہاں قریب ہی ایک بڑا سا تالاب تھا۔پورے چاند کی رات میں اس

تالاب کے کنارے پریاں اُترا کرتی تھیں۔اس رات پریوں کے ساتھ پرستان کی شاہی

سواری، خوبصورت گھوڑا گاڑی بھی تھی۔گاڑی میں جتا ہوا گھوڑا تالاب کے آس

پاس اُگی ہوئی گھاس مزے سے چر رہا تھا کہ اچانک گھوڑا بدک کر اُچھلا۔شابو

درخت کی اوٹ میں چھپ کر پریوں کو دیکھ کر حیران ہو رہا تھا۔گھوڑے کے بری

طرح کراہنے کی آواز سن کر گھبرا گیا۔پریوں کے ساتھ ان کا رکھوالا جن بھی

وہاں موجود تھا۔اس کی تیز ناک نے آدم کی بو سونگھ لی تھی۔جن نے پیچھے سے جا

کر شابو کو پکڑ لیا اور ملکہ پری کے سامنے پیش کر دیا۔شابو ڈرپوک نہیں تھا

اور نہ اس نے کوئی جرم کیا تھا۔گھوڑے کے زخمی سم دیکھ کر پریاں پریشان ہو

گئی تھیں، کیونکہ خون مسلسل جاری تھا۔اس کے سم میں کوئی چیز پھنسی

ہوئی معلوم ہو رہی ہے۔ شاہی اصطبل میں گھوڑے کی دیکھ بھال پر مامور جن نے

معائنہ کرتے ہوئے کہا۔گھوڑے کے سموں میں چبھی چیز کوئی کانٹا نہیں، بلکہ

ٹوٹی چھڑی کا بڑا سا نوکیلا ٹکڑا تھا۔شابو اپنی چھڑی کو اچھی طرح پہچانتا

تھا یہ دیکھ کر اُچھل پڑا اور بے اختیار بول اُٹھا:آہ! میری پیاری چھڑی تم

یہاں ہو۔ساری پریاں شابو کو غصے سے گھورنے لگیں۔رکھوالا جن آگے بڑھ کر بولا:گستاخ! تم نے ہماری ملکہ کے گھوڑے کو جان بوجھ کر زخمی کیا ہے؟شابو

نے بے خوفی سے کہا:آپ کو غلط فہمی ہوئی ہے۔میری چھڑی تو صحیح سالم تھی،

کل کوٹھڑی سے غائب ہو گئی تھی اور اب یہاں اس حالت میں ملی ہے۔شابو کی

بے خوفی ظاہر کر رہی تھی کہ وہ سچ بول رہا ہے۔رکھوالے جن کو چھان بین کے

لئے انسان کے روپ میں بستی بھیجا گیا۔معلوم ہوا کہ یہ کارستانی سینو کی

ہے۔اس نے ہی شابو کو مالک کی نظروں میں گرانے کے لئے چھڑی کے ٹکڑے کر کے

جنگل میں دفنا دیے تھے۔ملکہ پری کے حکم پر رکھوالا جن سینو کو اُٹھا لایا

تھا۔سینو، ملکہ پری کے قدموں میں پڑا تھا۔اسے اپنا جرم قبول کرنے میں لمحہ

بھی نہیں لگا۔ملکہ پری نے شابو کی چھڑی توڑنے، اسے پریشان کرنے اور مالک سے

پٹوانے کے جرم میں سینو کو سخت سزا سنا کر پرستان کے قید خانے میں قید

کرنے کا حکم جاری کر دیا اور شابو کو اس کی چھڑی کے بدلے میں ایک نئی

خوبصورت جادوئی چھڑی دی جو چاندی کو سونا بنا دیتی تھی۔بن خلف کو اصل بات

معلوم ہوئی تو وہ نادم ہوا۔اس نے شابو کو اپنے تمام ریوڑ کا نگراں بنا دیا

اور ایک عمدہ مکان اسے دے دیا۔اب اس چھڑی کو کوئی چُرا بھی نہیں سکتا

تھا۔جو بھی اسے چُرانے کی کوشش کرتا تو وہ پتھر کا ہو جاتا، جسے شابو ہی

اصل شکل میں لا سکتا تھا۔