جب وہ وضو کر کے چند قدم آگے بڑھا تو اس کی نظر ایک انتہائی قیمتی سنہری گھڑی پر پڑی۔شیطان نے اس کے ذہن میں لالچ پیدا کر دیا، لیکن اس کے ضمیر نے اسے جھنجھوڑا اور کہا:نہیں احمد! ہر چیز یہاں اللہ کی امانت ہے۔اس کو مت اُٹھانا۔یہ چوری ہے۔نماز کے بعد احمد نے گھڑی امام صاحب کو دے دی۔امام صاحب نے نماز کے بعد اعلان کر دیا اور گھڑی اپنے مالک تک پہنچ گئی۔پھر امام صاحب احمد کو مسجد کے صدر صاحب کے پاس لے گئے، انھوں نے احمد سے پوچھا کہ تم کیا کرتے ہو؟ تو احمد نے جواب دیا کہ میں نے میٹرک کا امتحان دیا ہے۔اب فرسٹ ایئر میں داخلہ لینا ہے۔پھر اپنی مجبوری بھی بیان کر دی۔صدر صاحب نے کہا:بیٹا! مجھے خوشی ہے کہ بد دیانتی کے اس دَور میں تم نے ایمانداری سے کام لیا۔اس لئے میں تمہیں انعام دوں گا۔احمد نے کہا:نہیں جناب! میں نے نیکی انعام کی غرض سے نہیں کی ہے۔نہیں بیٹا! صدر صاحب نے کہا:مجھے تمہارا جواب سن کر بہت خوشی ہوئی۔اب میں تمہارے لئے اتنا کر سکتا ہوں کہ تمہیں فرسٹ ایئر میں داخلہ دلواؤں گا اور تمہاری پڑھائی کے تمام اخراجات بھی پورے کروں گا۔ احمد یہ سن کر بہت خوش ہوا اور اللہ تعالیٰ کا شکر ادا کیا۔