آخر تم لوگ اس بات کو سمجھتے کیوں نہیں ہو۔ صارم کے ابو نے اپنی بات نہایت اطمینان اور مضبوط لہجے میں کہی۔ان کی باتوں کے جواب میں تینوں کچھ نہ بولے۔صارم کے ابو نے اپنی انجینئر کی تعلیم مکمل کرتے ہی نوکری کی تلاش شروع کر دی، لیکن بے سود۔تھک ہار کر انھوں نے اپنی دکان کھول لی، جس میں وہ موٹر سائیکلوں کی مرمت کا کام کرنے لگے۔دیکھتے ہی دیکھتے ان کے کام میں ایسا نکھار پیدا ہوا کہ نوجوان ان کے پاس آ کر کام سیکھنے لگے۔کام میں وسعت آنے لگی برابر کی کئی دکانیں بھی لے لیں۔تابش صاحب اپنی محنت پر مطمئن اور بہت پُرسکون تھے۔وہ اپنے سارے کام بہت نیک نیتی اور تندہی سے کرتے اور نوجوانوں کو اس بات کی تلقین کرتے رہتے کہ جتنی تعلیم ضروری ہے، اتنا ہی ہنرمند ہونا بھی ضروری ہے۔تعلیم ہمیں جہالت سے نکالتی ہے، جبکہ ہنر ہمیں بھوکا نہیں مرنے دیتا۔ایک دن تابش صاحب نے تینوں سے کہا:تم لوگ میری ایک بات مان لو پھر میں تم لوگوں کے بیرونِ ملک جانے کا انتظام کرتا ہوں۔کیا بات ہے ابا جان! جلدی بتائیں۔ہم آپ کی ہر بات ماننے کو تیار ہیں۔ صارم جلدی سے اُٹھا اور ان کے قدموں میں آ کر بیٹھ گیا۔تابش صاحب نے ان تینوں کی طرف باری باری دیکھا اور کہا:تم لوگ میرے ساتھ کام کرو اور میرا ہنر سیکھ لو، میں تمھیں تمہارے کام کی اُجرت بھی دوں گا۔ ابا جان کی بات سن کر صارم نے فہد اور عمیر کی طرف دیکھا۔تابش صاحب پھر بولے:اب تم لوگ گھر جا کر خوب سوچ سمجھ لو۔ تابش صاحب کی بات سن کر تینوں گھر آ گئے۔بہت سوچ سمجھ کر تینوں دوستوں نے فیصلہ کر لیا کہ وہ ضرور کام سیکھیں گے۔اگلے دن ہی وہ تابش صاحب کے ورکشاپ پہنچ گئے۔انھوں نے بڑی خوش دلی سے ان کو خوش آمدید کہا اور انھیں آتے ہی کام پر لگا دیا۔ان تینوں نے بہت تندہی سے کام کرنا شروع کیا تو چند دنوں میں ہی کام میں ماہر ہو گئے۔صارم نے تو باقاعدہ پوری موٹر سائیکل بنانا سیکھ لی تھی۔اب اسے انجینئرنگ میں دلچسپی محسوس ہونے لگی تو وہ اور دل لگا کر کام کرنے لگا۔وہ اپنے کام کرنے کی ویڈیوز سوشل میڈیا پر اپ لوڈ کرنے لگا۔اس کے فالورز بڑھنے لگے تو صارم کو بہت حوصلہ ہوتا اپنے کام کی مہارت دیکھ کر۔یہ چند دنوں کی بات مہینوں تک جا پہنچی۔یہ تینوں دوست اپنے کام میں روز بہ روز ماہر ہوتے گئے۔تابش صاحب نے اُجرت دینے کو کہا تھا، لیکن ڈیڑھ سال ہو چکے تھے، انھیں معمولی جیب خرچ کے سوا کچھ نہ دیا۔تینوں یہ سمجھ رہے تھے کہ وہ ہمارے بیرونِ ملک جانے کے اقدامات کر رہے ہوں گے، اس لئے تو انھیں اُجرت نہیں ملی اور شاید وہ ہمیں اُجرت اسی صورت میں دینا چاہتے ہیں۔صارم کو خیال آیا کہ جو اس نے موٹر سائیکل تیار کرنے کی ویڈیو بنائی ہے وہ اسے اپ لوڈ کر دینی چاہیے۔یہ سوچتے ہی اس نے ویڈیو اپ لوڈ کی اور سو گیا۔صبح تک رات کی اپ لوڈ کی ہوئی ویڈیو کے بے شمار ویورز ہو چکے ہیں۔ایک کمنٹ امریکا کی مشہور کمپنی کے منیجر ڈیوڈ کی طرف سے تھا، جس نے لکھا تھا:آپ جیسے ہنر مند نوجوانوں کی ہماری کمپنی کو ضرورت ہے۔اگر آپ ہماری کمپنی میں کام کرنا چاہیں تو آپ کے تمام تر اخراجات ہم اُٹھانے کو تیار ہیں۔ ساتھ ہی رابطہ نمبر بھی لکھا تھا۔ابا جان! یہ دیکھیں۔ صارم نے کہا اور موبائل ان کے سامنے کر دیا۔اس پیشکش پر تابش صاحب بھی خوش ہوئے بغیر نہ رہ سکے۔ورکشاپ پہنچ کر تابش صاحب نے تینوں کو محنت اور توجہ سے کام کرتے دیکھا۔پھر تینوں کو اپنی گاڑی میں بٹھایا اور روانہ ہو گئے۔وہ تینوں حیران تھے کہ آخر وہ انھیں کہاں لے جا رہے ہیں۔گاڑی تین بڑی بڑی دکانوں کے سامنے آ کر رک گئی۔چاروں گاڑی سے اُترے۔تابش صاحب نے آگے بڑھ کر تین بھاری لفافے اور تین چابیاں ان کی طرف بڑھاتے ہوئے کہا:یہ چابیاں ان دکانوں کی اور یہ لفافے، ان میں تمہاری پورے ایک سال کی تنخواہ ہے۔مجھے امید ہے کہ آئندہ بھی تم لوگ محنت کو اپنا شعار بنا کر خوب تندہی سے کام کرو گے۔ ان کی فراست تینوں کی سمجھ میں آ گئی تو انھوں نے رشک بھری نگاہوں سے ان کی طرف دیکھا۔انھوں نے تابش صاحب کا شکریہ ادا کیا۔بیٹا! میری ایک بات یاد رکھنا کہ کسی بھی معاشرے کے لئے ہنرمند نوجوان ایک بہت بڑا اور قیمتی سرمایہ ہوتے ہیں۔صارم تمہاری ویڈیوز دیکھ کر دوسرے ممالک کتنا متاثر ہو کر تمھیں وہاں بلا رہے ہیں تو سوچو کہ اس ملک کو تمہاری کتنی ضرورت ہو گی۔ تابش صاحب کی بات سن کر تینوں نے آپس میں دیکھا اور یہ عہد کیا کہ وہ اپنے ملک کی بقا کے لئے ناصرف خود، بلکہ دوسروں کو بھی ہنر سکھائیں گے، تاکہ ہمارے ملک سے بھوک کا خاتمہ ہو اور نوجوان آسانی سے ہنر حاصل کر سکیں۔