اس خزانے کی کنجی تم کسی کو بھی دے سکتے ہو، جو چاہے اس میں سے جتنی دولت لے لے، تمہارا خزانہ محفوظ رہے گا۔یہ خزانہ کبھی خالی نہیں ہوتا۔ہاں، اگر اسے خرچ نہ کرو گے تو یہ خالی ہو جائے گا۔جو لوگ اپنے علم کے خزانے کو قفل لگا کر رکھتے ہیں، ان کو نہیں معلوم کہ وہ اپنا خزانہ خالی کر رہے ہیں۔علم کے خزانے کو بند کر دو تو اس میں دیمک لگنے لگتی ہے اور وہ تمہارے کام کا بھی نہیں رہتا۔جو شخص دوسروں کو سکھاتا ہے، وہ خود بھی سیکھتا ہے۔تم کسی کو ایک لفظ سکھاؤ گے تو دو لفظ خود بھی سیکھو گے۔اگر تم اپنے علم کو چھپاؤ گے تو تم سے بھی چھپ جائے گا، بلکہ چھن جائے گا۔علم گھٹتا ہے یا بڑھتا ہے۔ایک حالت پر کبھی قائم نہیں رہتا۔یہ سمجھنا غلط ہے کہ تم نے جو کچھ سیکھ لیا، وہ ہمیشہ کے لئے تمہارا ہو گیا۔علم کہتا ہے کہ مجھ سے کام لو۔اگر کام نہ لو گے تو میں روٹھ جاؤں گا۔دوست سے دوستی قائم رکھنے کے لئے تمھیں اس سے ملتے جلتے رہنا چاہیے۔اگر کسی دوست سے ملنا جلنا بند کر دو تو دوستی ٹھنڈی پڑ جاتی ہے۔ملتے جلتے رہو تو دوستی میں گرمی باقی رہتی ہے، تازگی آتی رہتی ہے اور دوست ایک دوسرے کے کام آتے رہتے ہیں۔علم بھی تمہارا دوست ہے۔اس سے ملتے رہو گے تو اس میں تازگی اور توانائی آتی رہے گی۔ملنا چھوڑ دو گے تو تم اس کو بھول جاؤ گے اور یہ تمہیں بھول جائے گا۔علم ایک ایسا دوست ہے، جو اپنے ذکر سے خوش ہوتا ہے۔اس کا جتنا زیادہ ذکر کرو گے، اتنا ہی خوش ہو کر تمہارے قریب آئے گا۔تمھیں جتنا علم بھی آتا ہے، اس کو دوسروں تک پہنچاؤ، دوسروں تک پہنچانے کے لئے تم اس کا ذکر کرو گے۔جو کچھ تمھیں آتا ہے، اس کو دُہراؤ گے، زبانی دُہراؤ یا لکھ کر دہراؤ، کسی طرح بھی دُہراؤ۔اس کی یاد تازہ ہو گی اور وہ تمہارے دماغ سے محو نہ ہو گا، تمہارے دل سے نہ نکلے گا۔علم سے تعلق برقرار رکھو تو اس سے محبت بڑھتی ہے۔وہ بھی تم سے مانوس ہو جاتا ہے اور تمھیں نئی نئی چیزیں لا کر دیتا ہے۔تمہارے لئے آسان سے آسان تر ہوتا جاتا ہے۔تمھیں اس کی صحبت میں مزہ آنے لگتا ہے اور نئی نئی باتیں تمھیں بتانے لگتا ہے۔علم تمہاری عزت میں اضافہ کرتا ہے۔شرط یہی ہے کہ علم سے تعلق نہ توڑو۔اس سے کبھی منہ نہ موڑو۔ایک بات ہمیشہ یاد رکھو۔علم بادشاہ ہے، اس لئے وہ کسی دوسرے کی بادشاہی قبول نہیں کرتا۔اگر تمھیں اس تک پہنچنا ہے تو عام راستے سے ہی جانا پڑے گا۔کوئی خاص راستہ تمھیں علم تک نہیں لے جائے گا۔علم تک پہنچنے کے لئے کوئی شاہی راستہ نہیں ہے۔ہاں، عام راستے پر چل کر جو محنت اور لگن کا راستہ ہے، جب تم علم تک پہنچ جاؤ گے تو پھر تم خود شاہوں سے بے نیاز ہو جاؤ گے۔علم شاہوں اور شہزادوں کو دوست نہیں رکھتا، لیکن اپنے دوستوں کو شاہ اور شہزادہ بنا دیتا ہے۔