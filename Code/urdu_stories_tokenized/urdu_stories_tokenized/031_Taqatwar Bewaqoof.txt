صبح ہونے کے بعد وہ اپنا سفر کرنے ہی والا تھا کہ گاؤں کے چودھری نے اسے بلایا اور کہا:نوجوان! تم مجھے بہت طاقتور لگتے ہو۔میں چاہتا ہوں کہ تم میرے پاس رہو، کام کرو، میں تمہیں مالا مال کر دوں گا۔جوا راٹا نے کہا:چودھری صاحب! میں فی الحال ایک عظیم خزانے کی تلاش میں جا رہا ہوں۔مجھے تھوڑے سے مال کی ضرورت نہیں ہے۔چودھری صاحب خاموش ہو گئے۔وہ چل پڑا۔چلتے چلتے وہ ایک جنگل سے گزرا۔اس کی نگاہ ایک ہرن پہ پڑی۔وہ اس کے پیچھے دوڑنے لگا۔ہرن بھی بھاگنے لگا، مگر جوا راٹا بھی بہت تیز دوڑتا تھا، اس نے جلد ہی ہرن کو پکڑ لیا۔ہرن نے کہا:تم مجھے چھوڑ دو تو میں تمہیں اس جنگل میں دفن ایک خزانے کا پتا بتا سکتا ہوں۔خزانہ اتنا زیادہ ہے کہ تم صدیوں تک استعمال کرو، تب بھی ختم نہ ہو گا۔جوا راٹا نے قہقہہ لگاتے ہوئے کہا:تم مجھے بے وقوف مت سمجھو۔میں اس سے بھی بڑے ایک خزانے کی تلاش میں نکلا ہوں۔جوا راٹا نے ہرن کو مار کر آگ پر بھون لیا اور کھا پی کر آگے روانہ ہوا۔آخر وہ شمالی پہاڑیوں کے قریب جا پہنچا۔کچھ دور ایک بزرگ بیٹھے عبادت کر رہے تھے۔بزرگ نے جوا راٹا کو آتے دیکھا تو اسے اپنے پاس بلایا۔قریب پہنچ کر جوا راٹا نے پوچھا:اے بزرگ! کیا آپ وادی اگنستان کے بارے میں کچھ جانتے ہیں؟بزرگ نے بتایا:یہ وادی، موت کی وادی ہے۔وہاں جو بھی گیا، بچ کر واپس نہ آیا۔اگر تم وہاں جانے کا ارادہ کیے بیٹھو ہو تو میری مانو، مت جاؤ۔وہاں صرف موت ہے۔جوا راٹا نے قہقہہ لگایا اور بولا:میں کوئی بزدل آدمی نہیں ہوں، اگر وہاں کوئی دیو بھی ہے تو اسے اُٹھا کر پھینک دوں گا۔میں وہاں ضرور جاؤں گا۔بزرگ نے اسے قابلِ رحم نظروں سے دیکھا، مگر کچھ نہ کہا۔بزرگ کو یقین تھا کہ وہ موت کے منہ میں جا رہا ہے۔آخر جوا راٹا وادی اگنستان کے دروازے پہ پہنچ گیا۔آگے جو کچھ ہوا، بُرا ہوا۔جوا راٹا چاہتا تو اپنی طاقت سے خود بھی فائدہ اُٹھاتا اور دوسروں کے کام آ کر سکون پاتا۔وہ جتنا طاقتور تھا، اتنا ہی بے وقوف بھی تھا۔اس نے لالچ میں پڑ کر گاؤں کے چودھری صاحب کی عمدہ پیشکش ٹھکرا دی۔ہرن خزانے کا راز بتا رہا تھا تو اسے ہلاک کر دیا۔ایک نیک دل بزرگ نے اسے بہت سمجھایا، لیکن وہ آخر تک اپنے آپ کو عقل مند سمجھتا رہا۔وادی کے دروازے پر ایک نظر نہ آنے والے ہاتھ نے اسے پکڑ کر کھینچ لیا۔آج تک اس کا پتا نہ چلا کہ وہ کہاں گیا۔