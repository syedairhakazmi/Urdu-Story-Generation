نور الحسنکسی جنگل میں ایک مغرور اونٹ

رہتا تھا۔اسے اپنے لمبے قد اور چال ڈھال پر بڑا ناز تھا۔اس کا دعویٰ تھا

کہ میں سب سے اعلیٰ ہوں۔اس کا جہاں جی چاہتا منہ اُٹھا کر چلا جاتا اور سب

جانوروں سے بدتمیزی کرتا رہتا۔کوئی جانور اگر اسے چھیڑتا تو وہ اس کے پیچھے

پڑ جاتا۔اس کے گھر کے قریب چوہے کا بل تھا اور اونٹ کو اس چوہے سے سب سے

زیادہ نفرت تھی۔وہ اس چوہے کو نہ جانے کیا کیا القابات دیتا رہتا لیکن چوہا

ہنس کے ٹال دیتا تھا۔جنگل کے سب جانور ہی اونٹ سے اس کے تکبر کی وجہ سے

تنگ تھے اور چاہتے تھے کہ اسے اس کے کیے کی سزا ملے مگر ابھی تک اونٹ کو

کھلی چھٹی ملی ہوئی تھی۔وہ بہار کا خوشگوار موسم تھا، ہر طرف پھول کھلے

اونٹ سو کر اُٹھا

تو اسے بڑی زبردست بھوک محسوس ہوئی۔وہ منہ اٹھائے چرنے نکل گیا اور اپنی

لمبی گردن اٹھا کر درختوں کے پتے، پھول اور پھل کھاتا رہا۔اسی دوران اس نے

ایک کانٹوں بھرے درخت کی ٹہنی دیکھی تو اسے توڑنے کے لئے اپنی گردن اوپر

اٹھائی۔اس نے اپنے دانت خاردار ٹہنی میں گاڑے ہی تھے کہ اس کی گردن ایک شاخ

میں اُلجھ گئی۔اب تو اونٹ کی ساری شیخی ہوا ہو گئی۔وہ زور لگا لگا کر جب

تھک گیا تو زور زور سے رونے لگا مگر کسی نے اس کی نہ آواز سنی اور نہ ہی

مدد کو آیا۔کچھ دیر بعد جب جنگل کے جانوروں کو اونٹ کی مشکل کا پتہ چلا

تو وہ اس کو ہمدردی سے دیکھنے لگے لیکن اس کی مدد پھر بھی نہ کر سکے۔اسی

دوران چوہا بھی وہاں پہنچ گیا، اس نے اونٹ کی جو یہ حالت دیکھی تو درخت پر

چڑھنا شروع کر دیا۔جانوروں نے اسے منع کیا مگر چوہے نے کسی کی نہ مانی اور

اس شاخ تک جا پہنچا جہاں اونٹ کی گردن پھنسی ہوئی تھی۔کمزور ہونے کے باوجود

اس نے کسی نہ کسی طرح اس شاخ کو کتر کتر کر اونٹ کی گردن آزاد کی تو اونٹ

کی جان میں جان آئی۔اب اونٹ کو معلوم ہو چکا تھا کہ جنگل میں ہر جانور اہم

ہے۔اس کا غرور خاک میں مل چکا تھا۔اس نے سب جانوروں سے معافی مانگی اور

چوہے کو اپنا پکا دوست بنانے کا اعلان بھی کیا۔سب جانور ہنستے ہوئے اپنے

گھروں کی طرف چلے گئے۔سچ ہے جو مشکل میں کام آئے وہ دوست ہے۔