یہ کہہ کر وہ بزرگ چلے گئے۔چھوٹا بھائی مشرق کی طرف چل پڑا۔اس نے ان بونوں کے لئے کیلے لئے، تاکہ وہ ان کو تحفہ دے سکے۔تھوڑی ہی دیر میں اس کو ایک غار نظر آیا۔وہ اس غار میں چلا گیا۔تینوں بونے اس کو دیکھ کر کھڑے ہو گئے۔اس نے ان بونوں کو بابا والی بات بتائی اور ان کو تحفے میں کیلے دیے۔یہ دیکھ کر بونے بہت خوش ہوئے اور کہنے لگے:اے نوجوان! تم نے ہمارا دل خوش کر دیا۔یہ لو دو ہزار اشرفیاں اور یہ لو چکی، اس کو تم رات کے وقت لال کپڑا ڈال کر کہنا، چکی چکی آٹا نکال۔اور اس کے علاوہ جو چیز تم کو چاہیے، وہ مانگ لینا۔یہ چکی تم کو دے دے گی۔یہ سن کر چھوٹا بھائی بہت خوش ہوا اور چکی اور اشرفیاں لے کر اپنے گھر چلا گیا۔اب چھوٹا بھائی جو چیز چکی سے مانگتا، وہ اس کو مل جاتی۔اب وہ راتوں رات امیر ہو گیا۔اس نے ایک بنگلہ بنایا، گاڑی خریدی اور ٹھاٹ باٹ کی زندگی گزارنے لگا۔جب اس کے بڑے بھائی نے دیکھا تو یہ راتوں رات امیر ہو گیا، لیکن اس کے پاس اتنا پیسہ کہاں سے آیا۔آخر اس نے پتا لگا لیا۔اس نے سوچا، کیوں نہ یہ چکی اس سے ہتھیا لی جائے۔ایک دن جب چھوٹا بھائی سو رہا تھا تو بڑا بھائی اس کے گھر سے چکی کو چُرا لایا اور اپنی بیوی اور بچی کو کشتی میں بیٹھا کر دوسرے شہر روانہ ہو گیا۔جب وہ لوگ کشتی میں جا رہے تھے تو بڑے بھائی نے سوچا، دیکھتا ہوں کہ یہ چکی کیا کیا کرتی ہے۔اس نے اس پر کپڑا ڈال کر کہا:چکی چکی، نمک نکال۔ چکی نے نمک نکالنا شروع کیا۔بڑا بھائی بہت خوش ہوا، پر تھوڑی دیر میں کشتی میں اتنا سارا نمک ہو گیا کہ چکی سمیت سب سمندر میں ڈوب گئے۔کہتے ہیں کہ وہ چکی اب بھی چل رہی ہے اور اس میں سے نمک نکل رہا ہے، تبھی تو سمندر کا پانی کھارا ہے۔