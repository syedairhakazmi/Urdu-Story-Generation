دانش تسلیم

دن بھر کی سخت محنت اور کڑی دھوپ کے بعد عدنان کو کچھ وقت دوپہر کے کھانے کے لئے ملا تھا۔سخت بھوک اور پیاس کے باعث اس کی زبان خشک ہو رہی تھی۔وہ ایک بڑی کمپنی میں سیکیورٹی گارڈ تھا۔سارا سارا دن گرمی برداشت کرنا اور ذہن کو جاگتا ہوا رکھنا کتنا مشکل کام ہے۔ہر وقت چاروں طرف نظر ہونی چاہیے، ورنہ کسی بھی لمحے کچھ بھی ہو سکتا ہے۔اس کام میں ذرا سی بھی کوتاہی زندگی بھر کا پچھتاوا بن سکتی ہے۔

آج عدنان کی ملازمت کا تیسرا دن تھا اور اسے یہ ملازمت ملی بھی بہت دعاؤں اور محنت سے تھی۔مہنگائی نے تو سب کی کمر توڑ رکھی تھی۔اب تو اس کی جیب میں راشن کے پیسے بھی نہیں تھے۔

ٹی روم میں جا کر سکون سے کھانا کھا لو۔عدنان اپنا کھانا گرم کر کے آئی۔ٹی روم میں چلا گیا۔وہاں ایک بڑی ٹی وی اسکرین لگی ہوئی تھی۔جس پر دفتر میں لگے سارے کیمروں کے مناظر نظر آ رہے تھے۔یہ ان مناظر کو دیکھ رہا تھا اور ساتھ ہی گھر سے لائے ہوئے چنے کی دال سے لطف اندوز ہو رہا تھا۔

ایک دم سے نوالہ اس کے منہ میں جاتے جاتے رک گیا اور اس کا اُٹھا ہوا ہاتھ ہوا میں ساکت ہو گیا۔اس نے اسکرین پر دیکھا۔اس کی جگہ جو گارڈ ڈیوٹی پر تھا، اسے دو آدمیوں نے جکڑ رکھا تھا۔اس کی گن چھین لی گئی تھی۔عدنان نے فوراً الارم کا بٹن دبا دیا اور اپنی گن سنبھال کر کمرے سے باہر نکلا۔دو ڈاکو اندر کارکنوں سے نقدی اور موبائل فون جمع کر رہے تھے۔اس نے ایک ڈاکو کی ٹانگ پر گولی ماری۔وہ اپنا گھٹنا پکڑ کر نیچے بیٹھتا چلا گیا۔دوسرا ڈاکو عدنان کی طرف مڑا ہی تھا کہ ایک کارکن نے اس کی ٹانگ میں اپنی ٹانگ اڑا دی۔ڈاکو منہ کے بل گرا۔یہ دیکھ کر سب کارکنوں نے مل کر دونوں ڈاکوؤں پر قابو پا لیا۔عدنان فوراً باہر نکلا۔گولی کی آواز سن کر باہر موجود دونوں ڈاکو گارڈ کی گن لے کر فرار ہو رہے تھے۔ایک ڈاکو پہلے ہی گاڑی میں بیٹھا ہوا تھا۔عدنان نے ایک فائر گاڑی کے ٹائر پر کیا۔گاڑی ناکارہ ہو چکی تھی۔عدنان نے تینوں کو سنبھلنے کا موقع ہی نہیں دیا۔گن سے نشانہ لے کر انھیں ہتھیار زمین پر ڈالنے پر مجبور کر دیا۔

اس طرح عدنان کی حاضر دماغی اور بہادری سے پانچوں ڈاکو گرفتار کر لیے گئے۔عدنان کو کمپنی کی طرف سے نقد انعام اور تعارفی سرٹیفکیٹ دے کر اسے اپنی مستقل ملازمت میں لے لیا۔