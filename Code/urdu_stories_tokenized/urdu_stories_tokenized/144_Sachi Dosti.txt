شازیہ کاشف، کراچی

ارے احمد! تم اسکول کیوں نہیں آ رہے تھے؟ اور یہ تم لنگڑا کر کیوں چل رہے ہو؟ عبداللہ نے اسمبلی کے بعد احمد سے پوچھا، جو ایک مہینے بعد آج اسکول آیا تھا۔

میں جھولے سے گر گیا تھا، ٹانگ کی ہڈی ٹوٹ گئی تھی۔اب بھی مکمل ٹھیک نہیں ہوں، بس امتحانات کی وجہ سے آ گیا ہوں۔ احمد نے تفصیل سے بتایا۔

اور بھئی لنگڑے! کیسی تیاری ہے پیپر کی؟ اشعر بلند آواز میں بولا۔پوری جماعت میں خاموشی چھا گئی۔کچھ بچوں کی دبی دبی سی ہنسی کی آواز سنائی دی۔

یہ کیا طریقہ ہے بات کرنے کا؟ عبداللہ غصے سے بولا۔

تمہیں کیا تکلیف ہے، میں نے تمہیں تو کچھ نہیں کہا۔ اشعر ڈھٹائی سے منہ چڑا کر بولا۔

عبداللہ نے غصے سے مُکّا ہوا میں لہرایا۔اس سے پہلے کہ بات مزید بگڑتی مس ماہ نور کلاس میں داخل ہوئیں۔

اب آپ کی طبیعت کیسی ہے بیٹا؟ مس نے احمد کو سر جھکائے بیٹھے دیکھا۔تو اس سے پوچھا۔

احمد نے سر اُٹھایا تو اس کی آنکھوں میں آنسو تھے۔مس! اشعر نے احمد کو لنگڑا کہا ہے۔ عبداللہ نے بے تابی سے بتایا۔

بری بات ہے اشعر! کسی کو برے نام سے نہیں پکارتے یہ بات آپ نے اسلامیات کی کتاب میں پڑھی ہے نا۔بیماری اور شفا تو اللہ پاک کی طرف سے ہوتی ہے۔اگر کوئی انسان تندرست ہے تو اس میں اس کا اپنا کوئی کمال نہیں اور اگر کوئی بیمار ہے تو اس میں اس کا کوئی قصور نہیں۔اُمید ہے آپ آئندہ ایسی کوئی حرکت نہیں کریں گے۔

اشعر کا سر شرم سے جھکا ہوا تھا اس دن لنچ بریک میں پوری کلاس نے دیکھا کہ عبداللہ، احمد اور اشعر ایک ساتھ بیٹھے لنچ کر رہے تھے۔