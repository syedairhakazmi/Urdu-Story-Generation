کسی نے بچوں کو سوئمنگ پول بنا کر دے دیا تو بچے بے دردی سے پانی اُچھال اُچھال کر برباد کرتے تھے۔کپڑے، برتن دھو رہے ہیں تو مستقل نل کھلا ہوا ہے اور پانی گھروں سے نکل کر گلیوں میں سڑکوں پر بہتا تھا، جس سے کیچڑ ہو جاتی تھی۔ایشا اور عکاشہ حیرت سے منہ کھولے سن رہی تھیں۔دادا نے پھر کہا:ہمارے زمانے میں کوئی نہانے گیا تو دیر تک پانی بہنے کی آوازیں آتی رہتی تھیں۔گرمیوں کے دنوں میں تین تین، چار چار بار شاور سے لوگ نہاتے تھے۔ایشا اور عکاشہ سوچ رہی تھیں کہ اب تو پینے کا پانی بھی فی فرد کے حساب سے بہت کم ملتا تھا اور وہ بھی بچا بچا کر دھیان سے پینا پڑتا تھا، جبکہ حکیم اور ڈاکٹر کہتے ہیں کہ پانی زیادہ پینا چاہیے، جس سے گھر کا خرچ بڑھ جاتا ہے۔یہ سب دیکھ کر دونوں ٹھنڈی آہیں بھر رہی تھیں کہ ان کو تو ہفتے میں ایک دن وہ بھی بہت تھوڑا سا پانی نہانے کو ملتا ہے۔اب لڑکیوں کو بال لمبے رکھنے کی اجازت بھی نہیں ہے، کیونکہ لمبے بال دھونے کے لئے پانی زیادہ درکار ہو گا۔ایشا حسرت سے لمبے بالوں والی لڑکیوں کے بارے میں سوچ رہی تھی۔دادا نے بتایا:یہ تو پانی کا حال تھا، گیس بھی پورا دن اور رات میسر تھی۔گیزر کی ضرورت ہو نہ ہو دن رات جلتا رہتا تھا۔اللہ کی نعمتوں کو ضائع کرنے کی یہ سزا ہے، جو ہمیں اب مل رہی ہے۔ایشا اور عکاشہ دونوں کا دل چاہ رہا تھا کہ کاش وہ بھی اسی دور میں ہوتے اور سب کو بتاتے کہ پانی کتنی بڑی نعمت ہے۔آج ہم پانی احتیاط سے استعمال کریں گے تو مستقبل میں بھی ہمیں پانی دستیاب ہو گا، ورنہ زندگی انتہائی دشوار ہو گی۔