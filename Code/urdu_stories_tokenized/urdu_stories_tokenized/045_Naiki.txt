شاہدہ بے ہوش مریم کو لپٹائے زار و قطار روتے ہوئے فاروق صاحب کو آوازیں دینے لگی۔فاروق بیگ غصے سے نیچے اُترے اور کہنے لگے:آج کے دن کیا نحوست پھیلا کر رکھی ہے؟ایک ملازم بولا:صاحب! مریم بیٹی زخمی ہو گئی، اسے ہسپتال لے جانا ہے۔فاروق صاحب مزید غصے سے بولے:مجھے تو گاڑی میں ایک ضروری کام سے جانا ہے۔باہر سے کوئی رکشہ کر کے لے جاؤ۔ان کی بے حسی کا یہ عالم تھا کہ انھوں نے پوچھنا بھی گوارا نہیں کیا کہ غریب لوگ ہیں نہ جانے ان کے پاس پیسے ہوں نہ ہوں۔وہی ملازم مریم کو گود میں اُٹھائے شاہدہ کے ساتھ باہر نکل آیا۔اللہ پاک نے کرم کیا کہ مریم بچ گئی۔اس کی ٹانگ کی ہڈی ٹوٹ گئی تھی۔اس بات کو کافی سال گزر گئے۔مریم اب پندرہ برس کی ہو چکی تھی۔ماں بیٹی اب بھی فاروق بیگ کے گھر میں ہی کام کرتی تھیں۔آج بھی فاروق صاحب کے گھر میں پارٹی تھی۔فاروق صاحب کی بیٹی اپنی تین سالہ بچی کو اس کی آیا کے پاس چھوڑ کر اپنی والدہ کے ساتھ پارلر گئی ہوئی تھی۔فاروق صاحب آفس میں تھے۔اچانک بچی کھیلتے کھیلتے سیڑھیوں سے لڑھکتی ہوئی نیچے آ گری۔بچی کی چیخ سن کر سب ملازم ایک دم بھاگے۔شاہدہ نے بچی کو فوراً گود میں اُٹھایا بس ایک لمحے کے لئے اسے اب سے بہت سال پہلے کی فاروق صاحب کی بے حسی یاد آئی۔اس نے سر جھٹک کر غلط سوچ سے چھٹکارا پایا اور ڈرائیور کے ساتھ بچی کو لے کر بڑے ہسپتال پہنچ گئی۔تھوڑی دیر بعد فاروق صاحب بھی اپنی بیوی اور بیٹی کے ساتھ ہسپتال پہنچ گئے۔ان کی بیٹی کا رو رو کر بُرا حال ہو رہا تھا۔ڈاکٹر نے انھیں تسلی دی کہ بچی بالکل ٹھیک ہے۔اگر بروقت نہ لائی جاتی تو خون مزید بہ جاتا، جس سے بچی کی جان کو خطرہ ہو سکتا تھا۔فاروق صاحب سر جھکائے کھڑے تھے۔ان کی نواسی کی محسنہ وہی شاہدہ تھی جس کی زخمی بیٹی کے معاملے میں انھوں نے انتہائی سنگ دلی کا مظاہرہ کیا تھا۔فاروق صاحب نے شاہدہ سے معافی مانگی، ان کی بیٹی نے تو آگے بڑھ کر شاہدہ کو گلے سے لگا لیا۔سب انسان برابر ہیں۔کسی انسان کو کم تر یا حقیر سمجھنا اللہ پاک کی ناراضگی مول لینے کے مترادف ہے۔