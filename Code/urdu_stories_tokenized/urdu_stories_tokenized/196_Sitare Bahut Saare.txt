شازیہ اختر

سوہنے موہنے بچو! یہ کہانی ایک چھوٹے سے ہرن کی ہے، جس کو رات کے وقت ستارے دیکھنا بہت اچھا لگتا تھا۔وہ اکثر اپنے کمرے کی کھڑکی سے آسمان کی طرف دیکھتا رہتا۔جب سب سو جاتے تو ہرن جاگتا رہتا اور ستاروں سے باتیں کرتا رہتا۔ایک دن اس نے اپنی امی جان سے پوچھا۔امی جان! کیا میں سب کے سب ستارے گن سکتا ہوں؟

امی جان نے کہا۔نہیں! پیارے بیٹے! ستارے بہت زیادہ ہوتے ہیں۔

کیوں کیوں؟ میں ستارے گن سکتا ہوں۔مجھے ساری گنتی آتی ہے۔پورے ایک ہزار تک! سنیں! ایک دو تین چار پانچ چھ سات۔ یہ کہتے کہتے ہرن نے ایک ہزار تک گنتی سنا دی۔امی جان ہنسنے لگیں اور کہنے لگیں۔

ہرن کو نیند نہ آئی تو وہ کھڑکی سے باہر دیکھنے لگا۔دور آسمان پر بہت سارے ستارے چمک رہے تھے۔ہرن نے گننا شروع کیا۔ایک دو تین چار پانچ۔۔۔اور یہ چھ۔۔اور وہ سات۔۔وہ آٹھ۔۔جب کھڑکی سے نظر آنے والے ستارے گن چکا تو وہ کھڑکی سے چھلانگ لگا کر باہر آ گیا۔اور پھر ایک طرف چلنے لگا۔ساتھ ساتھ وہ اوپر دیکھ رہا تھا اور ستارے بھی گن رہا تھا۔پچاس۔۔اکاون۔۔باون۔۔ترپن۔۔اوہ۔۔ سی ی ی!

اچانک ہرن کی ایک بڑے پتھر سے ٹکر ہو گئی۔وہ گر پڑا۔اسے پاوٴں میں چوٹ آ گئی تھی۔اف! ابھی تو پچپن ستارے گنے تھے۔یہ تو بہت تھوڑے ہیں۔اور گنتا ہوں۔ ہرن نے اپنے آپ سے کہا۔

ارے ارے! یہ کیا! تم ستارے گن رہے ہو؟ یہ ایک الو تھا جو درخت پر بیٹھا ہوا تھا۔

جی انکل! میں آج ستارے گننے کے لئے گھر سے نکلا ہوں۔

ہاہاہا! تم ستارے نہیں گن سکتے۔ستارے بہت سارے ہوتے ہیں۔ الو نے کہا اور خاموش ہو گیا۔

پھر وہی بات! میں تو گنوں گا۔اگر ستارے بہت سارے ہیں تو مجھے بھی بہت ساری گنتی آتی ہے۔ایک دو تین چار۔۔یہ کہہ کر ہرن نے گنتی سنانا شروع کر دی۔ٹھیک ہے ٹھیک ہے جاوٴ مجھے کام کرنے دو۔ الو نے تنگ آ کر کہا اور درخت کی دوسری طرف چلا گیا۔

وہ والا آٹھ سو ایک، یہ آٹھ سو دو، اور وہ والا آٹھ سو تین۔۔۔ ہرن ستارے گنتا جا رہا تھا۔چوں چوں چوں! تم اتنی رات کو کیا گن رہے ہو؟ یہ ایک چڑیا تھی جو اپنے بچے کا کھانا لینے کے لئے جاگی تھی۔

میں۔۔میں ستارے گن رہا ہوں۔سارے کے سارے! ہرن نے خوشی سے بتایا۔

ہی ہی ہی! تم ستارے نہیں گن سکتے بھئی! ستارے تو بہت زیادہ ہوتے ہیں۔ چڑیا نے ہنس کر کہا۔

پھر وہی بات! اگر ستارے بہت سارے ہیں تو مجھے بھی بہت ساری گنتی آتی ہے۔سنو! ایک دو تین چار پانچ چھ۔۔

اچھا! اچھا! مجھے جانا ہے۔ چڑیا نے کہا اور جلدی سے اڑ گئی۔ہرن پھر سے چلنے لگا۔ وہ ستارے گنتا رہا اور چلتے چلتے ایک دم اس نے سوچا۔

یہ کیا گنتی تو ختم ہونے جا رہی ہے۔نو سو تین۔۔نو سو چار۔۔نو سو پانچ۔۔۔۔مجھے تو بس ایک ہزار تک گنتی آتی ہے اور۔ ہرن پریشان ہو گیا۔اس نے سر اٹھا کر دیکھا۔آسمان ابھی بھی چمکتے ستاروں سے بھرا ہوا تھا۔جنگل کا آخری کنارہ آ گیا تھا اور ننھا ہرن تھکاوٹ محسوس کر رہا تھا۔میری گنتی ختم ہو گئی ہے۔ستارے ختم نہیں ہوئے۔بس ستارے بہت زیادہ ہوتے ہیں۔اب مجھے سمجھ آ گئی ہے۔

یہ کہہ ہرن نے اسٹرابیری کے پودے سے کچھ پتے کھائے اور تالاب کا پانی پی کر واپس گھر کی طرف چلنے لگا۔