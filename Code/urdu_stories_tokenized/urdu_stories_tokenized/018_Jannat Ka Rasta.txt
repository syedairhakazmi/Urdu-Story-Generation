ہم نے کئی بار کہا کہ ابا جان کی خدمت کے لئے کسی نوکر کو مقرر کر دیتے ہیں تو وہ کہتا ہے کہ جب اولاد جوان ہو جائے تو والدین کی خدمت کے لئے نوکر کی ضرورت نہیں رہتی۔میں ہی ابا جان کا نوکر ہوں۔اکرم، اسلم اور انور سیٹھ امجد خان کے بیٹے تھے۔بڑا اکرم، اسلم منجھلا اور انور سب سے چھوٹا۔بیوی کا انتقال ہو چکا تھا۔امجد خان کو اللہ نے خوب مال و دولت سے نوازا تھا۔ساری زندگی خوب کمایا اور جمع کیا۔اس وقت بھی کروڑوں کی جائیداد تھی۔اب وہ بوڑھے ہو چکے تھے، لہٰذا گھر میں ہی رہتے تھے۔تینوں بیٹوں کو کاروبار کے لئے ایک بڑی مارکیٹ میں دکانیں خرید کر ان کے نام کر دی تھیں۔ایک بہت بڑا گھر تھا۔اس گھر کے تین حصے کیے گئے تھے، جس میں تینوں بھائی اپنے بیوی بچوں کے ساتھ الگ الگ رہتے تھے۔خود امجد خان اپنے بیٹے انور کے ساتھ رہتے تھے، جو ان کی بہت زیادہ خدمت کرتا۔چھٹی کا دن تھا۔اکرم اور اسلم دونوں لان میں بیٹھے تھے۔ملازم یہ کہہ کر چلا گیا کہ ابا جان آپ دونوں کو یاد کر رہے ہیں۔کیوں خیریت تو ہے؟ اکرم نے سوالیہ نظروں سے اسلم کی طرف دیکھا۔اسلم نے جواب دیا:میرا دل نہ جانے کیوں دھک دھک کر رہا ہے۔کہیں ایسا تو نہیں کہ انور کا جائیداد پر قبضہ کرنے کا منصوبہ کامیاب ہو گیا ہو۔جس کی خبر ابا جان دینا چاہ رہے ہوں؟اکرم نے کہا:وہ تو وہاں جا کر معلوم ہو گا اور حقیقت یہ ہے کہ مجھے خود بھی کچھ ایسا محسوس ہو رہا ہے۔چلو پھر چلتے ہیں۔ اسلم نے کہا اور دونوں کچھ سوچتے ہوئے ابا جان کے کمرے میں داخل ہو گئے۔سامنے کا منظر دیکھ کر ان کے چہروں کا رنگ اُڑ گیا۔ابا جان کے وکیل دوست اکبر علی خان، انور اور ابا جان کے ساتھ بیٹھے ہوئے تھے اور میز پر جائیداد کے کاغذات سلیقے سے رکھے ہوئے تھے۔ہمیں پہلے ہی معلوم تھا کہ ہمارے ساتھ زیادتی ہونے والی ہے۔انور اسی لئے ابا جان کے ساتھ چمٹا رہتا تھا، تاکہ ایک نہ ایک دن ساری جائیداد اسی کے نام ہو جائے اور وہ دن آ ہی گیا۔ اسم چلانے والے انداز میں بولا۔میں سمجھا نہیں، تم کیا کہنا چاہتے ہو؟ ابا جان تیز آواز میں بولے۔ابا جان! ہم دونوں کی باتیں بھلا آپ کی سمجھ میں کہاں آئیں گی! آپ تو فقط انور کی بات سمجھتے ہیں۔ اب کی بار اکرم طنزیہ انداز میں بولا۔دیکھو بیٹا! صبر کرو اور پہلے ہماری بات تو سنو۔ ابا جان نرم لہجے میں بولے۔واقعی ابا جان! اب صبر کے سوا بچا ہی کیا ہے۔اب ساری زندگی ہمیں صبر ہی کرنا پڑے گا۔ اسلم شکایت بھرے لہجے میں بولا۔پہلے میری بات تو سن لو! پھر جو چاہے کہتے رہنا۔ ابا جان روہانسے ہو گئے۔اکرم بیچ میں بول اُٹھا:آپ یہی اعلان کرنا چاہتے ہیں نا کہ میں نے اپنی ساری جائیداد اپنے دوست اکبر علی خان کی موجودگی میں اپنے پیارے بیٹے انور کے نام کرتا ہوں اور باقی دونوں کا اس جائیداد میں کوئی حصہ نہیں، لیکن اس کے ساتھ ہمارا اعلان بھی سن لیں کہ آج کے بعد انور سے ہمارا کوئی رشتہ نہیں۔ اکرم غصے میں بولتا چلا گیا۔اسلم نے بھی اس کی پُر زور حمایت کی۔تم دونوں غلط سمجھ رہے ہو، ایسی بات نہیں۔ ابا جان دھیمے لہجے میں بولے۔پھر کون سی بات ہے؟ اکرم بولا۔اس کے لہجے میں اب بھی سختی تھی۔بتاتا ہوں بیٹا! بتاتا ہوں۔ ابا جان نے ٹھنڈی سانس بھری۔رومال سے آنکھیں خشک کیں اور کہنا شروع کیا:سنو، انور میری جو خدمت کرتا ہے، یہ جائیداد پر قبضہ کرنے کی غرض سے نہیں، بلکہ اللہ تعالیٰ کی رضا کے لئے اور والدین کا حق سمجھ کر کرتا ہے۔تم لوگوں کی طرف سے جو جائیداد پر قبضہ کرنے والی باتیں یہاں تک پہنچتی ہیں تو انور غم سے نڈھال ہو جاتا ہے۔پہلے تو برداشت کرتا رہا۔اب بہت دنوں سے یہ مجھے مجبور کر رہا ہے کہ میں اپنی ساری جائیداد تم دونوں کے نام کر دوں۔کک کیا؟ دونوں کے منہ سے اچانک نکلا۔ہاں بیٹا! یہی بات ہے۔میں مسلسل انکار کرتا رہا، لیکن اس کا اصرار بڑھتا چلا گیا۔آخر اس نے مجھے آج یہ فیصلہ سنانے پر مجبور کر دیا ہے کہ آج سے میری ساری جائیداد تم دونوں کے نام ہے اوراور میں اپنے بیٹے انور کے نام ہوں۔انور نے جنت کا راستہ اختیار کر لیا ہے۔ ابا جان یہاں تک کہہ کر خاموش ہو گئے اور ان دونوں کے سر شرم کے مارے جھکتے چلے گئے۔