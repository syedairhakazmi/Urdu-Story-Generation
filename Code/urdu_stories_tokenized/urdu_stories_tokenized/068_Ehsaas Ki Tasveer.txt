ارے بھئی! یہ کیا؟ انھوں نے جھینپنے کی اداکاری کرتے ہوئے کہا:میری گاڑی کی حالت ایسی نہیں کہ میں تم سب کو سوار کرا سکوں۔نہیں، ہم بھی جائیں گے۔ وہ دونوں چلائے:ورنہ راحیل بھی نہیں جائے گا۔ انھوں نے اتراتے ہوئے کہا۔اچھا تو پھر میں اکیلا ہی چلا جاتا ہوں۔انھوں نے شوخی سے جانے کی اداکاری کی تو تینوں نے منہ بسور لیے۔ارے بھئی! میں تو مذاق کر رہا تھا، چلو، سب چلتے ہیں۔یہ کہہ کر نعیم صاحب نے بینا کو گود میں لیا اور ان دونوں کا ہاتھ پکڑ کر گھر سے باہر نکل گئے۔کمرے میں سناٹا چھایا ہوا تھا۔دیوار پر لٹکی پرانی تصویر خاموشی سے وقت کی گواہی دے رہی تھی۔اس تصویر میں ایک مسکراتا ہوا شخص مرکز میں تھا جس کے بازؤوں میں اس کے ننھے بچے خوشی سے چمٹے ہوئے تھے۔بچوں کے چہروں پر بے فکری اور باپ کے لمس کی گرم جوشی جھلک رہی تھی۔اب برسوں بعد، وہی تصویر ایک خاموش فریاد بن چکی تھی، یہ قدر سے بے قدری کی طرف جانے والے لمحات تھے۔علی اور سارا، دونوں تصویر کے سامنے کھڑے تھے۔علی نے نظر اُٹھا کر تصویر کو غور سے دیکھا، جیسے ماضی کو کسی احساس کے تناظر میں جھانکنے کی کوشش کر رہا ہو۔دیکھو سارا! دادا جی کتنے خوش تھے بابا اور چاچو کے ساتھ۔ علی کی آواز میں ایک عجیب سی اُداسی شامل تھی۔ہاں اور پھوپھو بھی۔ سارا نے تصویر کو غور سے دیکھا، ہلکی سی مسکراہٹ اُس کے چہرے پر بکھر گئی:پتا ہے، دادا کہا کرتے ہیں کہ انھوں نے میرے بابا کو کندھوں پر بٹھا کر بہت گھمایا پھرایا تھا، اور چلنا بھی سکھایا تھا۔یہ تصویر محض ایک یادگار نہیں تھی، بلکہ ان کے دلوں میں چھپی ہوئی ایک کائنات تھی۔ایک ایسی دنیا جس میں دادا کی نرم آواز، ان کے باتیں کرنے کا انداز اور محبت بھرے ہاتھوں کا لمس سب کچھ اب ایک خواب بن چکا تھا۔چند برس پہلے، اس گھر میں ہر فرد مطمئن زندگی گزار رہا تھا، مگر وقت نے رنگ بدلا اور خوشیوں کی جگہ بے حسی نے لے لی۔بوڑھا باپ، جس نے اپنی پوری زندگی بچوں کی عمدہ پرورش کی تگ و دو میں گزار دی تھی، اب اس گھر میں اجنبی بن چکا تھا۔آج اس گھر پر ان کے بچوں کا حکم چلتا ہے، وہی ہوتا ہے جو بہو بیٹا چاہتے ہیں۔ وہ سوچوں میں مگن تھے۔آج وہ بے بس ہو چکے تھے۔بڑھتی عمر اور کچھ بیماریوں نے ان کو جسمانی اور اعصابی طور پر کمزور اور نفسیاتی مریض بنا دیا تھا۔وہ تمام دن گھر کے کسی نہ کسی کام میں مصروف رہنے لگے تھے۔ابو! ہمارے بچے بڑے ہو رہے ہیں، اس لئے گھر چھوٹا پڑ رہا ہے۔ راحیل نے والد سے کہا۔تو پھرشہر میں ایک عمدہ اولڈ ہاؤس بنا ہے، وہاں آپ جیسے بزرگوں کے لئے بڑی سہولیات ہیں سہیل جانے کیا کیا تعریفیں کرتا رہا۔ان کی آنکھوں کے گرد اندھیرا چھانے لگا۔انھوں نے کبھی سوچا بھی نہ تھا کہ جس گھر کو انھوں نے اتنی محنت سے تعمیر کیا تھا، آج اس کے دروازے انھی پر بند ہونے جا رہے تھے۔وہاں کا خرچہ ہم اُٹھا لیں گے۔ دوسرے بیٹے نے اپنی جھینپ مٹائی۔دونوں بیٹے مل کر مجھے گھر سے نکالنا چاہ رہے ہیں۔ انھوں نے اپنے دوست سے کہا۔آخر کیوں؟ تمہارے بیٹوں کو کیا ہو گیا ہے؟ دوست نے سوال کیا۔ہاں بھائی برکت! میرے بچے ہیاب میرے نہیں رہے۔ اس کی آنکھوں میں نمی جھلکنے لگی۔تم ایک بار پھر ان کو سمجھاؤ، مذہب کا حوالہ دو۔ٹھیک ہے، میں یہ کر کے دیکھتا ہوں۔ انھوں نے آنسو پونچھتے ہوئے کہا اور گھر آ گئے۔گھر آ کر انھوں نے دلائل اور مذہبی حوالے دیے تو شاید راحیل کے دل میں رحم آ گیا۔دونوں بیٹوں نے مشورہ کیا اور اسٹور روم کی صفائی کر کے وہاں والد کا بستر ڈال دیا۔وہ باپ، جو کبھی بچوں کے لئے دنیا بھر کے خواب سجاتا تھا، اب اپنے گھر کے اسٹور کا حصہ بن چکا تھا۔پوتا، پوتی علی اور سارا کا دل دادا کے پاس بیٹھ کر بہلتا تھا۔انھیں سکون ملتا، جیسے دادا کے لفظوں میں کوئی جادو ہو۔وہ اکثر ان کے پاس جا بیٹھتے تھے، دادا انھیں پرانی کہانیاں سناتے دلیری کی، محبت اور قربانی کی۔ان کے اس عمل پر وہ دونوں بہوئیں تو قطعی خوش نہ تھیں، ان کا بس چلتا تو انھیں کب کا چلتا کر دیتیں۔علی دادا کے ہاتھ تھام کر کہتا:دادا جی! آپ کے ہاتھ کتنے مضبوط ہیں۔ادا مسکرا کر جواب دیتے:یہ ہاتھ تمہارے بابا کو تھامنے کے لئے مضبوط تھے، لیکن میرا دل ہمیشہ نرم رہا ہے، بیٹا! انھوں نے پیار سے ان کے سر پر ہاتھ پھیرتے ہوئے کہا۔وقت گزر رہا تھا، اسٹور روم کی گھٹن میں ان کی حالت دگرگوں ہو رہی تھی، لیکن کوئی پوچھنے والا نہ تھا، پوتا پوتی ہی ان کی دل جوئی کرتے رہتے تھے۔ایک دن دوپہر کے وقت نعیم صاحب آرام کر رہے تھے کہ اچانک کسی کے چیخنے کی آواز سے وہ ہڑبڑا کر اُٹھ بیٹھے۔کھڑکی میں انھوں نے ایک عجیب منظر دیکھا، تین افراد راحیل کے دونوں بچوں کو کھینچ کر اپنی کار کی طرف لے جانے کی کوشش کر رہے تھے، سارا زور سے چلائی تھی، اسی کی آواز سے وہ اُٹھ گئے تھے۔سخت گرمی کے دن تھے اور سڑک پر سناٹا، بچے شاید آئس کریم لینے نکل گئے تھے۔اےٹھیرو!رکو۔ انھوں نے کھڑکی سے آواز لگائی، لیکن وہ آواز کہاں جاتی، انھوں نے اُٹھ کر بیرونی دروازے کی طرف جانے میں دیر نہیں لگائی تھی۔اچانک، جانے اُن میں کہاں سے طاقت آ گئی تھی۔رکو! تم میرے بچوں کو اغوا کر کے نہیں لے جا سکتے۔ انھوں نے ان میں سے ایک آدمی کو پکڑ کر کھینچا۔ارے ہٹو بڑے میاں! اس نے انھیں زور سے دھکا دیا، وہ لڑکھڑائے، لیکن دوبارہ دوسرے پر حملہ آور ہوئے۔جب یہ صورتِ حال ہوئی تو بچے دونوں کے ہاتھوں سے نکل گئے۔ان کے تیسرے ڈرائیور ساتھی نے حالات بگڑتے دیکھے تو اندر سے گن لوڈ کرتا ہوا تیزی سے گاڑی سے باہر نکلا۔بچو! گھر کی طرف دوڑو۔ انھوں نے بچوں کو ہوشیار کر کے بھگایا، اس اثنا میں ڈرائیور نے فائر کر دیا۔دو گولیوں سے تو وہ بچ گئے۔تیسری گولی ان کی ٹانگ میں لگی، وہ کراہ کر گر پڑے۔اس نازک صورتِ حال میں پکڑے جانے کے ڈر سے وہ تینوں کار میں دبک کر فرار ہو گئے۔نعیم صاحب سڑک پر پڑے تھے، ان کی ٹانگ سے خون بہہ رہا تھا۔بچوں نے جب گھر پر جا کر بتایا تو انھیں ایمبولینس میں اسپتال پہنچایا گیا۔دا دا! اگر آپ نہ آتے تو یہ لوگ ہمیں کہیں لے جاتے۔ علی کہہ رہا تھا۔آپ کو کچھ ہو جاتا تو سارا نے کہا۔وہ بلک بلک کر رو رہے تھے۔دادا نے دونوں بچوں کو اپنی بانہوں میں سمیٹ لیا۔انھیں ایسا لگا جیسے اپنے راحیل اور بینا کو گلے سے لگا لیا ہو۔راحیل اور سہیل ملنے کے لئے وارڈ میں داخل ہوئے تو دادا اور پوتوں کی گفتگو ان دونوں کے دل میں اُتر گئی۔ان کے اندر ہل چل مچ گئی۔ایسا لگا جیسے احساس پر جمی برسوں کی دھول صاف ہو رہی ہو۔وہ دونوں شرمندہ شرمندہ سے اپنے ابو کے پاس آئے، جھکے اور ان کے کانوں میں دھیمی آواز میں کہا:ابا! ہمیں معاف کر دیں، ہم نے آپ کے ساتھ اچھا سلوک نہیں کیا۔آپ کو وہ کچھ نہیں دیا، جو آپ ہی کا تھا، جس کے آپ حق دار تھے۔بوڑھے باپ نے آنکھیں کھولیں۔ان کے ہونٹوں پر ہلکی سی مسکراہٹ پھیل گئی، جیسے وہ برسوں سے صرف یہی جملے سننے کے انتظار میں تھے۔میرے بچو! محبت کبھی بوجھ نہیں ہوتی، بس وقت پر پہنچاننے کی ضرورت ہوتی ہے۔ اُن کی ٹانگ سے آپریشن کے ذریعے گولی نکال دی گئی تھی۔کچھ دن کے علاج کے بعد، اسپتال سے گھر آ گئے۔ اب وہ گھر کے مالک کی حیثیت سے لائے گئے تھے۔انھوں نے ثابت کیا تھا کہ رشتے اصل محبت کی پہچان ہوتے ہیں، اپنے پرائے کا فرق محض وقت پڑنے پر ہی آشکار ہوتا ہے۔راحیل نے کمرے کی تصویر بدل کر ایک نئی تصویر آویزاں کی۔اس میں دادا اپنے، بیٹوں، بہوؤں اور پوتا، پوتی کے ساتھ بیٹھے مسکرا رہے تھے۔اس بار تصویر احساس، محبت اور سچائی کی کہانی نمایاں تھی۔